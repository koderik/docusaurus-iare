# Trygghetsfunktioner
__Välmående__

Välmående är något vi prioriterar högt på I-sektionen. Vi har olika stöd för välmående i form av ett trygghetsråd (kontakta skyddsombud@iare.nu) för bland annat incidenter relaterade till sektionsengagemenang, stöd från KTH studenthälsan samt denna sida för stresshantering. Vi vet att studietiden kan vara stressfull för många, speciellt under tentaperioder. Därför har vi i kontakt med forskare på Karolinska Institutet och Umeå Universitet tillhandahållit följande tips för att hantera stress. Tanken är att dessa tips ska följas i turordning från första till sista, exempelvis ett tips om dagen för att det ska hinna sjunka in. När du sedan har gått igenom alla tips kan du titta på dagens tips för att repetera.

Nedan finns kontaktformulär till respektive välmåendefunktion och det är värt att notera att skyddsombudet har tystnadsplikt.

__Trygghetsrådet__:   

[*__Trygghetsformulär__*](https://docs.google.com/forms/d/e/1FAIpQLSfoblX_LtHPZYEc3jOn5Y-HyGiQJk_Gir4pdK9aDVL0JfkZjw/viewform)

__Skyddsombud__:    

[*__Skyddsombudformulär__*](https://docs.google.com/forms/d/e/1FAIpQLScmNc5y1MaOz-vk1gkn79-JDfuOCUKhcE7rqh0eyD3ZUSujzQ/viewform)

Tipsen:  

__Kortvarig stress är oftast inte farlig__    
Stress är en naturlig reaktion på påfrestande situationer som kan uppstå bl a. på jobbet, i relationer, eller av andra skäl. Kroppen och sinnet kan hantera höga nivåer av kortvarig stress utan att detta orsakar ohälsa, och man återhämtar sig vanligtvis snabbt. Denna dagbok går igenom olika faktorer som leder till stress för att hjälpa dig att öka din förståelse för vilka situationer som orsakar stress för just dig, och hur du kan hantera den på bästa sätt. Ta några minuter nu för att reflektera över hur just du känner dig när du är stressad, och när det uppstår. Vad händer i kroppen när du är stressad? Vad brukar du göra när du känner dig stressad?


__Oroa dig inte över stress - återhämta dig istället__  
Oro och ältande över stress kan ibland vara ett större problem än det som orsakar stress. Oron över stress gör det svårt att slappna av, vilket kan leda till att man slutar göra de saker man mår bra utav av rädsla för att bli stressad. Exempelvis undviker man utmanande situationer, blir inaktiv, eller minskar sin sociala kontakt. En annan alltför vanlig strategi för att hantera stress är alkohol och tobak, som kan kännas bra i stunden men över tid minska kroppens motståndskraft att hantera stress. Med bättre kunskap om stress och återhämtning kan man lättare släppa sin oro och skapa förutsättningar för återhämtning - genom bra sömn, motion, och ett fritidsintresse som upplevs meningsfullt. Fundera nu en stund – vad vet du om stress och återhämtning? Vad har du för frågor? Vad mer vill du veta?


__Vikten av återhämtning__  
Återhämtning - nedvarvning av vår aktiveringsnivå - är vårt huvudsakliga botemedel mot stress. Ohälsa orsakas sällan av stressen i sig, men av bristen på effektiv återhämtning. Stresshantering handlar således om att skapa effektiva återhämtningsbeteenden. Dagboken kommer ge dig en mer detaljerad bild av återhämtning och hur den kan fungera som bäst för dig. Du kan börja reflektera kring detta nu: Vad gör du för att återhämta dig? Ger du dig själv tillräckligt mycket tid för återhämtning?


__Var uppmärksam på dina sömnrutiner__  
Sömnen är otroligt viktig för vårt välbefinnande och vårt primära sätt att återhämta oss. Sömnsvårigheter är vanliga vid stress, men kortvariga sömnproblem är inte farligt och det finns enkla praktiska råd för att sova bättre. Försök hålla regelbundna sömntider och komma ut för att aktivera kroppen någon gång under dagen, såsom att ta en promenad i solen eller stretcha på balkongen. Du kan också tänka på att hålla rummet du sover i mörkt, tyst, och svalt. Ta gärna lite tid på kvällen för att varva ned innan det är dags för sömn. Optimalt är att undvika elektronik tätt inpå att du ska lägga dig ifall det är möjligt.


__Ta mikropauser__  
Ett annat sätt att återhämta sig är att vila under dagen - stunder då man helt enkelt kopplar av och släpper kraven på kraven från jobbet. När vi har mycket att göra och känner oss stressade kan det dock vara svårt att hitta tid för längre pauser. Det kan även vara så att gränsen för jobb och rast suddas ut och att de normala uppehållen i arbetet försvinner. Då är det särskilt viktigt och givande att flera gånger dagligen göra korta avbrott – mikropauser – och sätta sig ned, blunda och andas djupt i någon minut.

