# Kulturnämnden

## Verksamhet

Kulturnämnden består av cirka fyrtio I-are som brinner för att anordna event och sittningar med en underton av kultur. Trots att Kulturnämnden är en av sektionens yngre nämnder har vi redan gjort ett avsevärt och bestående intryck på sektionens traditioner och verksamhet; Tunnelbanesittningen, där I-are i par ges chansen att äta middag med och hos två andra par I-are, är redan en älskad klassiker, och under Kompissittningen, som gjorde en efterlängtad comeback förra året, ges I-aren chansen att visa en utomstående hur en riktig sittning på I går till. Utöver detta kommer andra event, som Midsommarsittning, Ost- och Vinprovning, samt olika pubar och fikan, arrangeras. För första gången någonsin kommer vi dessutom vara I-sektionens ansikte utåt under Valborgspubrundan, och allt detta kommer självklart att varvas med en hel del roliga internevent.

## Organisation

Som medlem i Kulturnämnden blir du en del av en tajt projektgrupp där vi tillsammans planerar och genomför roliga event, med målet att förgylla varje I-ares studietid. Det innebär rent praktiskt att bidra med tankar och idéer, stå i baren, laga mat, dekorera, styra musiken, blanda drinkar, och självklart städa efteråt! Vi söker dig som är engagerad, nytänkande, vet hur man festar med stil och finess, och gillar att komma först och gå sist. På grund av nämndens unga ålder finns det även stora möjligheter att sätta sin egen prägel på nämnden. Kanske blir just du den som inför nästa stora tradition till sektionen?

Vill du liksom oss förgylla varje I-ares studietid med spännande och nytänkande event har du hittat helt rätt! Hoppas vi ses på våra event under året!



## Kulturattaché

__Selma Hagelin__ I-22

kultur@iare.nu

<img src={require("/static/img/Selma.jpg").default} width="230"/>